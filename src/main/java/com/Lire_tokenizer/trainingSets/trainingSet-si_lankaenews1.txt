ශ්‍රී ලංකා ටෙලිකොම් සමාගම මැදමූලන වනචර දශකයේදී සිදුකරන ලද දූෂනයක් යහපාලනය යටතේද නිවැරදි කරනවා වෙනුවට පැරණී දූෂනය සඟවමින් තව දුරටත් ඉදිරියට ගෙන යෑමට හෙවත් දූෂණය වවා ගෙන කෑමට තැටමීමේ සිද්ධියක් ලංකා ඊ නිව්ස් ටෙලිකොම් අභ්‍යන්තර තොරතුරු සේවය වෙත වාර්තා වේ.
තාක්ෂනික භාෂාවෙන් තොරව සිදුවීම සාමාන්‍ය ජනතාවට තේරෙන භාෂාවෙන් කියන්නේ නම් සිද්ධිය මෙසේය.
සංනිවේදන තාක්ෂනය 3G යුගයෙන් 4G යුගයට පා තබද්දී ශ්‍රී ලංකා ටෙලිකොම්ද අදාල පියවර ගනිමින් 4G LTE හෙවත්  Long Term Evolution 4G ලෙස හැඳින්වෙන කේබල් විරහිත 4G සන්නිවේදන මට්ටමට අවශ්‍ය ආම්පන්න ලබා ගත්තේ ZTE නමැති සමාගමකිනි.  ඒ ගනුදෙනු සිදුවුනේ පසුගිය වනචර දශකයේදී ය.  ඊට අද බුද්ධ පූජාව මෙන් සිටින චමල් රාජපක්ෂගේ පුත්‍රයාද සම්බන්ධ විය. 
අත යට ගසා කෑම් නිසා මොවුන් ZTE සමාගමෙන් මිලදී ගත්තේ බාල බඩුය. 
එකී RRU සන්නිවේදන උපකරණ හෙවත් Remote Radio Unit වල තත්ත්වය බාලය. 
එම නිසා ඒවා නිතර ලෙඩ දෙන්නට පටන් ගත්තේය.
මෙහිදී මේ දූෂිත ගනුදෙනුවට සම්බන්ධ වූ ටෙලිකොම් බලධාරීන් කෙළේ එම RRU උපකරණ හොරාට අලුත්වැඩියා කිරීමයි. 
ඒවා ටෙලිකොම් ගබඩා වල අලුත්වැඩියා කළහොත් ප්‍රචාරය වන නිසා ZTE ගබඩා වලම තබා අලුත්වැඩියා කිරීම සිදුකෙළේය. 
එහිදී ZTE ගබඩා ඉඩ කඩ මදි වීම හේතුවෙන් ZTE සමාගමට අවශ්‍ය ගබඩා පහසුකම් ලබා දුන්නේ ද ටෙලිකොම් සමාගමේ මුදලිනි. 
බාල බඩු ගෙන මහජන මුදල් කාබාසිනියා කළා මදිවාට එම බාල බඩු රෙපයාර් කිරීමට අවශ්‍ය ඉඩ කඩ හදා දුන්නේද මහජන මුදලිනි. 
එයද පොඩි පහේ ගැහිල්ලක් නොවේ. 
වැල්ලම්පිටියේ අඹගහ හන්දියේ අංක 188/1 දරණ ස්ථානයේ පිහිටි වර්ග අඩි 10,000 කින් යුතු ගබඩා ඉඩ කඩක් ZTE ආයතනයට ටෙලිකොම් මුදලින් ලබා දුන්නේය. 
එම ගිවිසුම L/308/2015 වේ. 
මෙහිදී මසකට එක වර්ග අඩියක් සඳහා රුපියල් 85/- ක මුදලක් ZTE ආයතනයට ටෙලිකොම් විසින් ගෙවනු ලබන්නේය. 
එනම් රු. 8,50,000 ක මුදලක් මසකට ගෙවනු ලබන්නේය. 
වෙනත් ගණන් ද එකතුව මසකට මිලියනයක මුදලක් ගෙවනු ලබන්නේය. 
කුමකටද?  
තමන් විසින්ම මිලදී ගත් බාල බඩු හොර රහසේ රෙපයාර් කිරීම වෙනුවෙනි. 
සත්‍ය වශයෙන්ම මෙය සිදුකළ යුත්තේ ZTE සමාගමේ මුදලින් වුවද එවැනි වගන්තියක් ගිවිසුමට එක් කිරීමට පවා වනචර දශකයේ දූෂිතයන් කටයුතු කර නැත. 
දැන් ටෙලිකොම් විසින් තම ගබඩා වල කර ගත යුතු රෙපයාර් එක, (ටෙලිකොම් ගබඩා වල ඉඩ තිබේ) කතාව සඟවා ZTE ලවා කරවා ගැනීම වෙනුවෙන් මසකට රුපියල් මිලියනයක් අතින් ගෙවයි. 
